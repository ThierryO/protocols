# ONDERWERP

## Definities en afkortingen

**Abundantie of densiteit** = een maat voor talrijkheid: abundantie wordt
gebruikt om aan te geven hoe talrijk een soort voorkomt, meestal gekoppeld aan
een bepaalde oppervlakte (densiteit). Het is het aantal individuen of andere
teleenheden (bv. scheuten) van een soort per oppervlakte. Deze term wordt
bijvoorbeeld gebruikt in de vegetatiekunde, waar verschillende systemen bestaan
om de abundantie van plantensoorten in de vegetatie aan te geven.

**Aquatische vegetatie** = watergebonden vegetatie (waterplantvegetaties -
hydrofyten), al dan niet volledig ondergedoken in de waterkolom.

**Bedekking** = een maat van voorkomen die meer gelinkt is met biomassa (een
soort kan bijvoorbeeld zeer talrijk voorkomen maar met lage biomassa/bedekking):
de bedekking van een plantensoort (of laag van de vegetatie, bv. boomlaag) is de
proportie van de bodem die bedekt is door een soort, indien alle andere soorten
verwijderd zouden worden. M.a.w. het is de verticale projectie van alle
bovengrondse plantendelen van alle individuen van een soort op de bodem binnen
een proefvlak (Wilson, 2011). De bedekking wordt uitgedrukt als een proportie of
een percentage.

**Bedekkingsschaal** = een meestal ordinale schaal die gebruikt wordt om in het
veld voor een plantensoort de visueel ingeschatte bedekking te noteren. Sommige
schalen zijn een combinatie van klassen voor bedekkingspercentages en klassen
voor abundanties bij lage bedekkingen. Elke klasse in de ordinale schaal krijgt
een code die genoteerd wordt.

**Proefvlak** = deel van het terrein waarbinnen de waarnemingen worden gedaan.
Het heeft een vooraf vastgelegde vorm, grootte en oriëntatie. De standaard voor
vegetatie-opnamen is een vierkant proefvlak.

**PQ** = permanent quadraat: een proefvlak dat meermaals in de tijd wordt
opgenomen, en dus resulteert in een tijdreeks van opnames voor eenzelfde
locatie.

**(Semi-)terrestrische vegetatie** = Niet-aquatische vegetaties. Zijn aan land
gebonden en wortelen in de bodem.

**Soortensamenstelling** = de lijst van soorten die voorkomen binnen het
proefvlak.

**Strooisellaag** = liggend afgestorven plantenmateriaal op de bodem, niet
vasthangend aan de moederplant waarin organisch materiaal nog herkenbaar te
vinden is. Strooisel omvat dus bladeren, stengels, twijgen en andere houtachtige
plantenresten, zowel intact en herkenbaar materiaal als gedeeltelijk
gecomposteerd en gefragmenteerd materiaal.

**Vegetatieopname** = beschrijving van de vegetatiesamenstelling door middel van
een volledige lijst van de aanwezige soorten en de mate van de hoeveelheid
waarin ze voorkomen (biomassa, densiteit, bedekking, ...).

## Doelstelling en toepassingsgebied

De beschrijving van de vegetatie gebeurt vaak op basis van een zogenaamde
vegetatieopname. Vegetatieopnames hebben tot doel een beeld te geven van de
vegetatie op een bepaalde locatie aan de hand van de soortensamenstelling,
abundantie en bedekking van de soorten binnen een proefvlak. Dit kan zowel met
doel een fytosociologie af te lijnen (lokaal, regionaal, ...), een verandering
in tijd bloot te leggen, als de biotische toestand (kwaliteit, verstoringen,..)
te karakteriseren.

De hier beschreven procedure is uitsluitend van toepassing op vegetaties in
terrestrische al dan niet grondwaterafhankelijke situaties. De grootte en vorm
van het proefvlak kan variëren, afhankelijk van de doelstelling of van het
bestudeerde vegetatietype. Zie bijlage 1 voor de INBO-standaardwaarden. In deze
bijlage worden alleen maar de variabelen benoemd die projectspecifiek kunnen
ingevuld worden. De bijlage is dus te beschouwen als een projectfiche waarmee
dit generieke protocol op de leest van het project wordt geschoeid.

## Beperkingen tot de procedure

Voor aquatische vegetaties wordt verwezen naar 'SVP-403' en SVP-40x. Voor een
Tansley-opname op perceelsniveau, vaak gebruikt bij een volledige
gebiedsanalyse, wordt verwezen naar 'SVP-402'.

Het gebruik van dit protocol buiten het vegetatieseizoen leidt mogelijk tot een
onvolledige dataset, en eventueel interpretatiefouten. In dit protocol is
aangegeven welke de beste periodes zijn om de vegetatieopnamen uit te voeren
(Figuur 1).

De inschattingen zijn zeker niet vrij van meetfouten. Mogelijke foutenbronnen
zijn: (1) niet waarnemen van een soort in het proefvlak, (2) fout determineren
van een soort, (3) de abundantie/bedekking fout inschatten. Het veldprotocol in
combinatie met opleidingen moet bijdragen om deze fouten en verschillen in
interpretatie tussen veldwerkers (waarnemer-effecten) zo klein mogelijk te
maken.

De selectie van locaties valt buiten de context van dit protocol. Dit is
afhankelijk van de doelstelling van het project en dient via de beslisboom
beschreven in SVP-40X te gebeuren.

