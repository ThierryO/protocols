# WERKWIJZE

## Uitvoering

### Voorbereiding terreinwerk

De hier opgesomde voorbereidende stappen kunnen sterk afhankelijk zijn van de
doelstelling en voorgeschiedenis van het project en van het beschikbare
materiaal en apparatuur voor het project. Zie ook de beslisboom SVP-40x.

A.  Kaartmateriaal met te bezoeken locaties wordt voorbereid in een
    GIS-omgeving. Indien geen veldcomputer/tablet voorhanden, worden de kaarten
    in kleur geprint, met een duidelijke schaalvermelding. Eventueel worden
    overzichtskaarten gemaakt zodat de kortste afstand, of de gemakkelijkste weg
    tot het punt of perceel duidelijk is (bv. brugjes over rivieren, onverharde
    wegen, ...).

B.  Coördinaten worden ingelezen in een GPS (WGS84 !) of in Fieldmap, indien
    voorhanden. Zo kan er makkelijker genavigeerd worden naar het specifieke
    punt.

C.  Voor elke locatie is de optimale periode bepaald waarin het veldwerk wordt
    uitgevoerd.

D.  Voor elke locatie is op voorhand de grootte en vorm van het proefvlak
    vastgelegd afhankelijk van de doelstellingen van het onderzoek (zie
    beslisboom SVP-40x).

E.  Historische vegetatieopnames of soortenlijsten kunnen mee op terrein genomen
    worden, indien voorhanden. Er is wel per project een afweging nodig van de
    voor- en nadelen die hieraan verbonden zijn. Aan de hand van oude opnames
    een globale soortenlijst van het gebied samenstellen is aan te raden om op
    voorhand vertrouwd te geraken met de soorten.

    -   Mogelijke voordelen: kan helpen bij herlokalisatie, leereffect, ...

    -   Mogelijke nadelen: overnemen van foute determinaties, onbewuste
        vertekening door verhoogde zoekinspanning naar ontbrekende soorten of
        door bijstellen van de bedekking, ...

F.  Print voldoende veldformulieren (+ enkele extra) af, per proefvlak minstens
    1 veldformulier.

G.  Ga na of alle benodigdheden aanwezig zijn en functioneren (checklist §6).

H.  Zorg indien mogelijk dat je de toestemming hebt om de percelen te betreden.

C. Keuze periode

Het is belangrijk het tijdstip optimaal te kiezen in functie van het
groeiseizoen van de meest voorkomende planten (zie Figuur 1). Afhankelijk van
het vegetatietype of de opzet van het project kunnen twee bezoeken binnen
eenzelfde vegetatieseizoen noodzakelijk zijn. Dit doordat er twee in de tijd
gescheiden coherente bloeiperioden van planten zijn. Een duidelijk voorbeeld is
de voorjaarsflora in bossen. Deze kan enkel in de maanden maart -- april worden
opgenomen, op het moment dat deze flora optimaal zichtbaar is. De andere
ondergroei zal pas later op het jaar zijn maximum bereiken (periode
juli-augustus). Deze twee opnames op eenzelfde locatie maar ander tijdstip in
het seizoen worden gezien als twee aparte opnames. Voor analyse achteraf, kunnen
deze worden samengevoegd met per soort het maximum van beide ingeschatte
bedekkingen.

![](C:/R/GitRepositories/protocols-fork/src/thematic/4_vegetation/sfp-401_vegopname-terrest_nl/media/image1.png){width="6.3in"
height="3.161111111111111in"}

Figuur 1 - Monitoringsperiode naargelang biotoopgroep (Vriens *et al.*, 2011)

Bij een maaibeheer is het belangrijk om een vegetatieopname uit te voeren
voordat er gemaaid is. Na het maaien is het moeilijk om de soortensamenstelling
en bedekking van de vegetatie correct in te schatten.

D. Grootte en vorm van het proefvlak

De vorm en grootte van het proefvlak is afhankelijk van het vegetatietype en/of
het project waarin de opnamen kaderen. We raden nadrukkelijk aan om de
standaardwaarden te gebruiken (zie bijlage 1) en hier enkel van af te wijken om
gemotiveerde redenen. Voor niet-bosvegetatie is binnen INBO de standaard een 3 m
x 3 m proefvlak. Voor bossen gaat het om 16 m x 16 m. Voor de onderbouwing van
deze keuze van proefvlakgrootte zie Westra *et al.*, 2014, § 4.1.3.3. Er kan
afgeweken worden van zowel grootte als vorm met een duidelijke motivatie van de
reden. Bijvoorbeeld, voor slenken in natte heides kan dit gereduceerd worden
naar een oppervlak van 1 m² waarbij afgeweken wordt van het vierkant door het
lineaire karakter van het vegetatietype.

### Navigeren naar proefvlak (indien locatie op voorhand bepaald)

De navigatie naar de locatie kan gebeuren met behulp van een (RTK-)GPS waarin de
X en Y coördinaten van de proefvlakken op voorhand ingelezen zijn. Om tot het
punt te navigeren is een hand-GPS het handigst. Als het punt zeer nauwkeurig
moet opgemeten worden, is een RTK-GPS vereist voor de laatste meters.

Als de locatie niet op voorhand is vastgelegd, dan is het aan de waarnemer om in
het betreffende gebied, perceel, ... de locatie te bepalen. Het proefvlak dient
representatief te zijn voor de doelstelling van het project. Vaak is een
vereiste dat het geselecteerde proefvlak homogeen is. Zichtbare verstoringen
zoals paden, meetapparatuur, perceelgrenzen, vergravingen, ... worden uit het
proefvlak gehouden.

In bossen wordt een zeer nauwkeurige (her)lokalisatie met GPS gehinderd door het
kronendak. Door de ruimtelijke configuratie van kenmerkende bomen in en rond het
proefvlak op te meten, kan echter ook in bossen de positie van het proefvlak met
grote nauwkeurigheid vastgelegd worden. Dit kan handmatig gebeuren, met kompas
en lintmeter of afstandsmeter, of via Fieldmap dat een geïntegreerde
configuratie is van een laserafstandsmeter, digitaal kompas en GIS omgeving.

### Uitzetten van het proefvlak

Er dient altijd zoveel mogelijk vermeden te worden om door het proefvlak te
lopen. Als 1 hoekpunt gekend of vastgelegd is, wordt hier een markeerstok in de
grond gestoken. Via een vaste oriëntatie (steeds N-Z) wordt het proefvlak
uitgezet.

Een heel snelle manier om proefvlakken (3 m x 3 m) uit te zetten is door gebruik
te maken van een touw van 6 m, aan de uiteinden voorzien van een lus. Op het
touw brengt men twee merktekens aan: de diameter van een vierkant van 3 m x 3 m
(= 4.24 m) en een teken op 3 m (= een zijde van het proefvlak). Men plaatst
vervolgens een stokje (1 in Figuur 2) en hangt het uiteinde van het touw over
dat stokje. Het tweede stokje plaatst men ter hoogte van de aangeduide diameter
(touw dus wel opspannen, 2 in Figuur 2). Hier maak je het andere uiteinde van
het touw vast. Vervolgens hoeft men enkel nog het touw op te spannen op het 3
m-punt (3 of 4 in Figuur 2) en de helft van het proefvlak is al in orde. Best is
om ook twee zulke touwen mee te nemen. Dit kan uiteraard ook met een lintmeter.
Voor de N-Z oriëntatie is het belangrijk om de 2^de^ markeerstok in NW richting
(2) te plaatsen met behulp van een kompas. Zie Figuur 2 voor meer
verduidelijking.

  ----------------------------------------------------------------------------------------------------------------------------------------------------------------------------- ------------------------------------------------------------------------------------------------------------------------------------------------------------------------------ -----------------------------------------------------------------------------------------------------------------------------------------------------------------------------
  ![](C:/R/GitRepositories/protocols-fork/src/thematic/4_vegetation/sfp-401_vegopname-terrest_nl/media/image2.jpeg){width="2.236220472440945in" height="1.873403324584427in"}   ![](C:/R/GitRepositories/protocols-fork/src/thematic/4_vegetation/sfp-401_vegopname-terrest_nl/media/image4.png){width="1.7708333333333333in" height="1.8729166666666666in"}   ![](C:/R/GitRepositories/protocols-fork/src/thematic/4_vegetation/sfp-401_vegopname-terrest_nl/media/image5.png){width="1.811023622047244in" height="2.0083300524934384in"}
  ----------------------------------------------------------------------------------------------------------------------------------------------------------------------------- ------------------------------------------------------------------------------------------------------------------------------------------------------------------------------ -----------------------------------------------------------------------------------------------------------------------------------------------------------------------------

Figuur 2 - Schema voor het uitzetten van een 3 m x 3 m proefvlak

Voor grotere proefvlakken met hoge vegetatie (bv. in bos 16 m x 16 m) is
bovenstaande werkwijze niet praktisch. Daar gebruikt men best kompas, lintmeter
vertex, of andere apparatuur om afstand of hoeken te bepalen (bv. een laser
afstandsmeter).

### Foto (optioneel)

De standaard die gehanteerd wordt is om 2 foto's per proefvlak te nemen: 1
overzichtsfoto van het perceel en 1 foto van het proefvlak zelf. Dit steeds
vanuit het zuiden naar het noorden volgens een zichtas door het centrum van het
proefvlak (vermijden van tegenlicht). Voor bossen is dit minder evident omwille
van mogelijke zichtobstructie door bomen en wordt de beste locatie voor de foto
gekozen. In dit laatste geval wordt de azimut (hoek t.o.v. het noorden over het
oosten) bij benadering aangegeven van waaruit de foto genomen werd.

Om problemen te vermijden bij de latere verwerking wordt aangeraden om op de
foto een duidelijk zichtbare identificatiecode van het proefvlak en oriëntatie
weer te geven (Figuur 3). We raden aan om op een tabletje deze gegevens te
noteren en mee te fotograferen. Het is ook mogelijk om het invulformulier mee op
de foto te zetten (of als eerste te fotograferen).

![P:\\publiek\_bxl\\els\_debie\\foto
pq\_bordjes\\zw\_24\_20150731.JPG](C:/R/GitRepositories/protocols-fork/src/thematic/4_vegetation/sfp-401_vegopname-terrest_nl/media/image6.jpeg){width="5.864583333333333in"
height="4.397443132108487in"}

Figuur 3 - Foto met duidelijke identificatiecode van de locatie van de
vegetatieopname a.d.h.v. een krijtbordje (foto: Wouter Van Gompel).

Indien dit onmogelijk is, codeer dan duidelijk in het daartoe voorziene veld op
het veldformulier of bij afwezigheid daarvan in het vrije veld 'opmerkingen'.
Met de nieuwe smartphones is het trouwens mogelijk om de locatie van de genomen
foto te taggen.

Het is belangrijk om achteraf de fotobestanden een gestructureerde naam (bv.
Identificatiecode\_Oriëntatie\_Datum) te geven. Voor opslag en beheer van
fotobestanden zal in een latere fase hiervoor een Digital Asset Management-tool
beschikbaar komen.

### Vegetatieopname

Het tijdstip van de opname is zeer belangrijk. De opname zou moeten gebeuren op
het moment dat de meerderheid van de soorten een maximale bedekking heeft
bereikt.

#### Structuur

Bij een gelaagde vegetatie wordt de bedekking van de verschillende
structuurlagen, zijnde strooisellaag, algenlaag, moslaag, kruidlaag, struiklaag
en boomlaag geschat. Voor INBO gelden volgende defaultwaarden:

De moslaag betreft alle terrestrische mossen, inclusief veenmossen. De kruidlaag
bevat alle niet-houtige kruiden, en alle houtige planten met een hoogte tot
maximaal 0.8 m. Kiemplanten en zaailingen van houtige gewassen aanwezig in de
kruidlaag worden genoteerd met vermelding kiemplant (k) bij de fenologie. Tot de
struiklaag worden de houtige planten van 0.8 tot 6 m gerekend. De boomlaag
bestaat uit houtige planten hoger dan 6 m. Voor bossen ligt de opdeling tussen
kruid- en struiklaag op 2 m, voor struik- en boomlaag op 8 m.

De totale bedekkingen van strooisellaag, algenlaag, moslaag, kruidlaag, boom- en
struiklaag worden afzonderlijk ingeschat met telkens maximaal 100% bedekking.
Daarnaast wordt ook de totale bedekking over de lagen heen ingeschat (dit is
100% min de bedekking van onbedekte bodem). De standaard INBO-schaal voor de
bedekking (INBO-structuur in INBOVEG) is een rechtstreekse schatting van het
percentage in sprongen van 10%, 5% en 1%, waarbij op de uiteinden van de schaal
kleinere sprongen genomen worden. Dit resulteert in 0, 1, 2, 3, 4, 5, 10, 15,
20, 30, 40, 50, 60, 70, 80, 85, 90, 95, 96, 97, 98, 99, 100.

Voor de kruidlaag wordt de gemiddelde hoogte (in centimeter) opgenomen. Het gaat
hier om een schatting van de vegetatiehoogte. In het proefvlak wordt volgens een
rasterpatroon op 10 locaties het hoogste plantendeel gemeten. Dit uitmiddelen
geeft de gemiddelde hoogte aangezien de gemiddelde maximale plantenhoogte per
rastercel een gemiddelde hoogte voor het volledige proefvlak oplevert.

#### Soortensamenstelling

Alle plantensoorten binnen het proefvlak worden systematisch genoteerd
(INBO-default is vaatplanten, terrestrische mossoorten en lichenen). Het
handigst is hier te beginnen bij de hoogste structuurlaag om dan af te zakken
naar de finale moslaag (indien mossen dienen opgenomen te worden). Vaak wordt
begonnen met de meest opvallende of talrijkere soorten om dan af te zakken naar
de minder opvallende.

Er worden enkel wetenschappelijke soortnamen gebruikt. Deze zijn opgenomen in de
INBO-standaardlijst: INBO-Sci 2011 (in het programma INBOVEG), cfr. Lambinon *et
al.*, 1998. Het werken met Nederlandse namen laat verwarring toe in bepaalde
gevallen, namelijk of het om het genus of de species gaat.

De fenologie wordt ook genoteerd per soort. Een soort met 2 verschillende
waarden voor fenologie wordt beschouwd als 2 verschillende soorten in de analyse
(bv. Alnus glutinosa -- k (kiemplant) of Alnus glutinosa + (dood)). Voor de
standaard INBO-defaultwaarden, zie bijlage 4.

Blijf niet te lang speuren naar extra soorten. Hou als regel aan dat als je 5
minuten lang geen nieuwe soort meer vindt, de opname volledig is. In totaal ligt
het tijdsbestek voor het maken van een opname, voor geroutineerde situaties,
tussen een kwartier en een uur.

Maak eerst een lijst van de aanwezige soorten, schat pas bedekkingen als je
lijst min of meer volledig is. Voor vegetatieve grassen kan gewerkt worden met
enkele steekproeven van een handvol vegetatieve scheuten.

#### Bedekking

Het is belangrijk om niet enkel wortelende planten binnen het proefvlak te
bekijken, maar ook deze met een duidelijke bedekking in het proefvlak, bv.
overhangende vegetatie met wortels buiten het proefvlak.

Voor de vegetatieopname maken we als INBO-standaard gebruik van de schaal van
Londo (extra schalen enkel deze actief in INBOVEG). Dit is een vrij
gedetailleerde schaal, vooral voor de soorten met een lage bedekking. Soorten
met een hoge presentie, maar lage bedekking worden op die manier niet
onderschat. We spreken hier van een gecombineerde abundantie-bedekking schaal
waarbij abundantie in combinatie met bedekking wordt gebruikt voor de soorten
die weinig bedekken, nl. minder dan 5%. Vier abundatieklassen worden hiervoor
gebruikt nl, 1 tot 2 individuen (r), enkele individuen (p; 10-tal), veel
individuen (a; 100-tal) en zeer veel (m; 1000-tal). Basisregel daarbij is dat
pollen van éénzelfde soort als 1 individu geteld worden. Bij het geclusterd
voorkomen van niet-pollenvormende plantensoorten worden echter de individuele
exemplaren of scheuten geteld of geschat voor het benaderen van de densiteit.

Naast deze letter wordt ook een bedekkingsklasse gegeven nl. ".1" (minder dan
1%), ".2" (1 tot 3 %) en ".4" (3 tot 5%). Bedekkingen boven de 5% worden
ingedeeld in 11 klassen. Voor mossen wordt enkel bedekking genoteerd (.1, .2,
.4).

Tabel 1- Schaal van Londo (Londo, 1976). De aantalsgrenzen die vermeld worden
bij r (raro), p (paululum), a (amplius) en m (multum) zijn toegevoegd. De
drempelwaarde ligt binnen de lagere klasse dus 5-10% betekent ≤ 10%; 10 tot 15%
betekent \>10% ≤15%.

  **soorten met bedekking minder dan 5%**                                                   
  ----------------------------------------- ---------------------- ------------------------ ----------------
  **code**                                  **Aantallen**          **in combinatie met:**   
  r.                                        1 of 2                 **code**                 **percentage**
  p.                                        enkele (10-tal)        .1                       \< 1%
  a.                                        veel (100-tal)         .2                       1-3%
  m.                                        zeer veel (1000-tal)   .4                       3-5 %
  **soorten met bedekking 5% of meer:**                                                     
  **Code**                                  **percentage**                                  
  1-                                        5-10%                                           
  1                                         5-15%                                           
  1+                                        10-15%                                          
  2                                         15-25%                                          
  3                                         25-35%                                          
  4                                         35-45%                                          
  5-                                        45 -50%                                         
  5                                         45-55%                                          
  5+                                        50-55%                                          
  6                                         55-65%                                          
  7                                         65-75%                                          
  8                                         75-85%                                          
  9                                         85-95%                                          
  10                                        100%                                            

Verstoor je proefvlak zo weinig mogelijk vooraleer je een vrij volledige
soortenlijst hebt en de bedekkingen hebt ingeschat. Doe vervolgens nog een check
met de lijst van voorkomende soorten.

Bij fijnbladige soorten (bv. smalbladige wilgen) heeft men snel de neiging om de
bedekking te overschatten omdat het omhullende volume dat de planten innemen
groot is ten opzichte van hun bladoppervlakte (ze hebben een lage Leaf Area
Index). Een strategie om de bedekking van zulke soorten in te schatten is dan
ook de bedekking voor de verticale projectie van de omhullenden te schatten (=
kroonprojectie, Figuur 4) en deze naar beneden te corrigeren (0 \<
correctiefactor \< 1) voor de ijlheid van het gebladerte. Deze correctiefactor
is opnieuw een visuele schatting, maar dan één die éénmalig kan geschat worden
en daarna consequent gebruikt.

![](C:/R/GitRepositories/protocols-fork/src/thematic/4_vegetation/sfp-401_vegopname-terrest_nl/media/image7.png){width="2.8645833333333335in"
height="1.9166666666666667in"}

Figuur 4 - Kroonprojectie houdt, in tegenstelling tot de definitie van
bedekking, geen rekening met ijlheid van het bladerdak.

Maak aan het einde eens de som van bedekkingen ter controle. De totale som van
alle bedekkingen is in grasland in regel meer dan 100% en kan oplopen tot 200%
en meer (maar dat hoeft niet!).

#### Permanente markering van het proefvlak

Wanneer het proefvlak in de toekomst niet opnieuw bezocht wordt en er is geen
X-/Y-coördinaat voorhanden, wordt het middelpunt van het proefvlak ingelezen met
de hand-GPS (liefst een gemiddelde waarde). Indien het noodzakelijk is het punt
exact terug te vinden worden 2 hoekpunten ingelezen met de RTK-GPS (de zuid- en
noordhoek). In bossen is een positionering met behulp van Fieldmap nauwkeuriger
dan met GPS. De positie kan ingelezen worden in Fielsmap door te navigeren met
de afstandsmeter en electronisch kompas vanaf een een referentiepunt met gekende
coördinaten, zoals bij voorbeeld een kruispunt, of een punt buiten bos of op een
open plek, dat wel nauwkeurig kan worden ingemeten met GPS. In permanente
proefvlakken kan de boomconfiguratie opgemeten worden, en gebruikt worden om het
proefvlak zeer nauwkeurig te lokaliseren (zie eerder).

Naast het inlezen met GPS kan ook een permanente markering worden aangebracht.
Dit om te vermijden dat telkens de RTK gebruikt moet worden. Een permanente
markering van de proefvlakken kan op verschillende wijze gebeuren (afhankelijk
van het budget en de tijdspanne van opvolging). Het goedkoopste is het inkloppen
van een houten paal op 1 van de duidelijk beschreven hoekpunten van het
proefvlak. Vanuit dit hoekpunt kan dan gemakkelijk het volledige proefvlak
worden gereconstrueerd met een kompas. Een duurdere maar met langere levensduur
is het ingraven van een metalen staaf, die naderhand met een metaaldetector
terug kan gezocht worden. Een andere oplossing is de proefvlakken te markeren
met een fenopaal (Figuur **5**). Indien maaibeheer, fenopalen diep genoeg steken
(= maaiveld) door een zode uit te graven, alvorens de fenopaal te plaatsen. Een
metaaldetector is nadien wel handig.

![C:\\Users\\els\_debie\\Downloads\\Tielenkamp\_G
(7).JPG](C:/R/GitRepositories/protocols-fork/src/thematic/4_vegetation/sfp-401_vegopname-terrest_nl/media/image8.jpeg){width="2.396227034120735in"
height="1.7972090988626421in"}
![C:\\Users\\els\_debie\\Downloads\\DSC\_0082\_2009.JPG](C:/R/GitRepositories/protocols-fork/src/thematic/4_vegetation/sfp-401_vegopname-terrest_nl/media/image9.jpeg){width="2.716981627296588in"
height="1.8047255030621172in"}

Figuur 5 - Een fenopaal, die gebruikt wordt om de punten te markeren die met GPS
werden gepositioneerd (foto: Nathalie Cools (links), Geert Sioen (rechts))

## Registratie en bewaring van resultaten

De resultaten van de vegetatieopnames worden genoteerd op de desbetreffende
invulformulieren (zie bijlage 2) en worden bewaard in een daarvoor bestemde
archiefmap na inscannen. Alle opnames worden later ingegeven in INBOVEG.

De foto's worden gearchiveerd (in een latere fase zal hiervoor een Digital Asset
Management-tool beschikbaar komen) waarbij een link mogelijk is naar een unieke
identificatiecode voor de locatie of de vegetatieopname. De naam van de foto
wordt "Identificatiecode\_Orientatie\_Datum".

