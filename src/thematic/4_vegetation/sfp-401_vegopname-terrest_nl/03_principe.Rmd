# PRINCIPE

Een klassieke vegetatieopname is een opsomming van alle plantensoorten
(soortensamenstelling) die op een bepaald tijdstip samen voorkomen binnen een
afgebakende plek (proefvlak), samen met een schatting van de
abundantie/bedekking per soort en per vegetatielaag. Aangezien het onmogelijk is
om elk plantenindividu te tellen wordt het voorkomen per soort ingeschat op
basis van een speciaal voor visuele schattingen aangepaste bedekkingsschaal.
Wanneer dit proefvlak op regelmatige tijdstippen wordt beschreven spreekt men
van een permanent kwadraat of afgekort PQ.

De oorspronkelijke doelstelling van klassieke vegetatieopnamen (rélevé
phytosociologique) was meestal data verzamelen om achteraf vegetatietypes
(klassen, verbonden, associaties ...; cf. syntaxonomie) te kunnen classificeren.
De oorspronkelijke Braun-Blanquet methode (Braun-Blanquet, 1964) was enerzijds
een schaal om de bedekking te schatten, anderzijds een veldmethodiek. De
proefvlaklocaties werden zo gekozen dat ze lagen in een goed ontwikkelde,
homogene vegetatie (in termen van het type vegetatie, dus geen randsituaties,
geen gradiënten, ...). De grootte van het proefvlak werd zo gekozen dat de
soortenrijkdom weinig of niet veel meer toenam bij het vergroten van de bekeken
oppervlakte (empirisch bepaald aan de hand van soort -- oppervlakte
accumulatiecurves; = minimal area concept) (Kent & Coker, 1994).

De bedekkingsschalen om visueel bedekkingen in te schatten zijn meestal
opgebouwd volgens een geometrische reeks (de afstand tussen opeenvolgende
klassen is klein bij lage bedekkingen en wordt groter bij hogere bedekkingen).
Het menselijk oog kan immers gemakkelijker verschillen in bedekking
onderscheiden bij lage bedekkingen. Een verschil tussen 1% en 2% bedekking is
een verdubbeling in oppervlakte en vrij goed te zien, terwijl een verschil
tussen 50% en 51% bedekking visueel niet in te schatten is.

